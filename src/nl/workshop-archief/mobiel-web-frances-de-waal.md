     <h2>Workshop: Mobiel Web, door Frances de Waal</h2>
     <p>Een webpagina wordt gebruikt op de meest uiteenlopende apparaten, in een grote variatie van browsers via een mobiele of breedband verbinding. In deze workshop leer je om een webpagina zo optimaal mogelijk te bouwen zodat deze op zoveel mogelijk apparaten op de beste wijze zal presteren, ongeacht de schermbreedte of de verbinding.</p>
     <p>De focus ligt op:</p>
     <ul>
      <li>optimale code</li>
      <li>progressive enhancement</li>
      <li>optimale snelheid</li>
      <li>minimaal bandbreedte gebruik</li>
      <li>minimaal batterij gebruik</li>
      <li>viewports</li>
      <li>adaptive layout</li>
      <li>mobile first</li>
      <li>device detection</li>
      <li>content adaption</li>
     </ul>
     <p>Deze workshop begint met de goede gewoontes van websites in het algemeen en die van het mobiele web in het bijzonder. Om een website snel en efficiënt op een mobiel apparaat te presenteren is het belangrijk dat de site vanaf de basis goed in elkaar zit. Denk daarbij in de eerste plaats aan HTML en CSS.</p>
     <p>Een maximale optimalisatie zorgt vervolgens dat de site zo licht mogelijk is en zo efficient mogelijk werkt, want niet alleen snelheid telt, maar ook bandbreedte kost geld en we willen de batterij sparen waar mogelijk. Hier gaat het ondermeer over compressie, beperken van het aantal server-requests, werken met .htaccess en cache-control.</p>
     <p class="figure full full-width bordered"><img src="/_img/cursussen/mobiel-web-frances-de-waal/mobile-web.jpeg" width="550" height="231" loading="lazy" decoding="async" alt=""></p>
     <p>Omdat de website gepresenteerd wordt op diverse beeldschermformaten moet de lay-out zich aanpassen aan de beschikbare ruimte. En dan is er natuurlijk ook de pagina-inhoud, er kunnen enkele onderdelen zijn die je voor mobiel wilt aanpassen, uiteraard zonder de consistentie van die inhoud te veranderen, het moet wel dezelfde pagina blijven.</p>
     <p>Deze workshop zet de belangrijkste dingen waarmee je rekening dient te houden op een rij. Na iedere korte presentatie is er ruimte voor vragen en discussie. Aan het einde van deze dag weet je wat van belang is voor een site die op zowel desktop als mobiel gebruikt wordt en hoe je dat kunt aanpakken. Ieder onderdeel wordt voorzien van relevante en bruikbare voorbeelden.</p>
     <p>De workshop wordt gegeven door <a href="https://web.archive.org/web/20230927071752/https://waalweb.nl/">Frances de Waal</a>, onder meer docent van de cursus Mobiel Web van het W3C. Deze workshop is vooral bedoeld voor frontenders die al sites maken in HTML en CSS en die zich verder willen ontwikkelen. Kennis van JavaScript of PHP is niet nodig. Vergeet niet om je laptop mee te nemen!</p>
     <h3>Opgave</h3>
     <p>Voor deze workshop is nog geen (nieuwe) datum gepland. Mocht je geïnteresseerd zijn in de workshop, hou dan het <a href="/nl/activiteiten/">activiteiten overzicht</a> in de gaten of blijf op de hoogte via onze social media.</p>
     <h3>Deze workshop is in het verleden gegeven op de volgende data: </h3>
     <ul>
      <li><a href="/nl/workshop-archief/mobiel-web-frances-de-waal/17-april-2013">17 april 2013</a>, bij Meeting Plaza,The World of Society 3.0</li>
      <li><a href="/nl/workshop-archief/mobiel-web-frances-de-waal/7-juni-2012">7 juni 2012</a>, bij Seats2Meet, Utrecht</li>
     </ul>
