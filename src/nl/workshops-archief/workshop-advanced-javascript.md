     <h2>Workshop: Advanced JavaScript, met Peter Kassenaar</h2>
     <p><strong>Deze workshop is een uitstekend vervolg op <a href="/nl/workshops-archief/workshop-javascript101-met-peter-kassenaar">JavaScript 101</a>, maar kun je ook volgen als je hier niet bent geweest.</strong><br>JavaScript is de meest gebruikte programmeertaal ter wereld. Dit blijkt elk jaar weer uit de Developer Survey van StackOverflow. De meeste developers zullen daarom op enig moment in hun carrière met JavaScript in aanraking komen. Maar JavaScript wordt ook met passie gehaat, omdat de taal nogal wat eigenaardigheden bevat die je niet in andere programmeertalen tegenkomt. Het is zoals JavaScript-goeroe Douglas Crockford zegt, “JavaScript is the only language that people feel they don’t have to learn before they start using it.”</p>
     <p>In deze workshop over JavaScript gaat het over de meer geavanceerde concepten, waarin JavaScript anders is dan andere programmeertalen. Er wordt bijvoorbeeld gekeken naar de manier waarop prototypes en overerving werken in JavaScript, hoe het keyword <strong>this</strong> wordt ingezet (en hoe dit verschilt in klassiek JavaScript en de nieuwere versies van JavaScript zoals <strong>ES6</strong>) en hoe <a href="https://developer.mozilla.org/en-US/docs/Glossary/IIFE">IIFE’s</a> en closures werken. Ook wordt gekeken naar het maken van eigen libraries en het laden van asynchroon JavaScript (promise en fetch).</p>
     <p>Aan het einde van de workshop ken je deze meer complexe JavaScript-begrippen en weet je hoe je ze zelf kunt toepassen. Maar, misschien nog wel belangrijker, je herkent ze als je ze tegenkomt in voorbeelden die je aantreft op blogs, StackOverflow en Medium. Dan kun je ze overnemen en succesvol aanpassen aan je eigen situatie.</p>
     <h4>Programma</h4>
     <ol>
      <li>Inleiding &amp; welkom</li>
      <li>Korte herhaling: complexe variabelen in JavaScript: functies, arrays en objecten.</li>
      <li>Wat zijn closures en waarom zijn ze handig?</li>
      <li>Immediately Invoked Function Expressions (IIFE’s)</li>
      <li>Design patterns:
       <ol>
        <li>Object literals en namespaces</li>
        <li>Prototype Pattern</li>
        <li>Revealing module pattern</li>
        <li>Revealing prototype pattern</li>
       </ol>
      </li>
      <li>Overerving in JavaScript</li>
      <li>Zelf libraries schrijven</li>
      <li>Asynchroon JavaScript: callbacks, promises en async/await</li>
      <li>Timers en long polling</li>
      <li>Communicatie via Websockets, een server en een client schrijven</li>
      <li>Verschillende (nieuwe) browser-API’s met JavaScript ontsluiten.</li>
     </ol>
     <h4>Over Peter</h4>
     <p>Peter Kassenaar is auteur van vele boeken over algemeen pc-gebruik, programmeertalen en internettechnieken. Hij is gespecialiseerd in front-endtools, -frameworks en webapplicaties. Via zijn eigen bedrijf verzorgt hij trainingen op deze gebieden voor bedrijven en organisaties. De persoonlijke website van Peter is te vinden op <a href="https://www.kassenaar.com/">www.kassenaar.com</a>. Je kunt hem volgen op Twitter via <a href="https://twitter.com/PeterKassenaar">@PeterKassenaar</a>.</p>
     <h3>Opgave</h3>
     <p>Voor deze workshop is nog geen (nieuwe) datum gepland. Mocht je geïnteresseerd zijn in de workshop, hou dan het <a href="/nl/activiteiten/">activiteiten overzicht</a> in de gaten of blijf op de hoogte via onze social media.</p>
     <h3>Deze workshop is in het verleden gegeven op de volgende data: </h3>
     <ul>
      <li><a href="/nl/workshops-archief/workshop-advanced-javascript/workshop-advanced-javascript-5-juli-2019">Workshop: Advanced JavaScript 5 juli 2019</a>, bij Utrecht, exacte locatie volgt</li>
     </ul>
