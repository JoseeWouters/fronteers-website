<h2>flexbox en grid met Peter Doolaard</h2>
<p>Alle evergreen browsers ondersteunen de lay-outtechnieken Flexible Box Layout en Grid Layout. Helemaal zonder bugs zijn de implementaties niet, maar beide zijn veilig te gebruiken in productie. <br>De mogelijkheden zijn fantastisch. Een greep: kolommen van gelijke hoogte maak je in een handomdraai, verticaal uitlijnen is supereenvoudig, beschikbare ruimte worden vanzelf verdeeld en een responsive lay-out is zelfs mogelijk zonder media queries (en zonder floats!). <br>Om van al die fijne eigenschappen te kunnen profiteren, moet je wel weten hoe ze werken. En zoals zo vaak met CSS: het is altijd lastiger dan je denkt. Deze workshop heeft als doel dat je na afloop zelfstandig kunt werken met flexbox en grid.</p>
<h3>Voorkennis</h3>
<p>Kennis van HTML en CSS is vereist.</p>
<h3>Wat heb je nodig?</h3>
<p>Je eigen laptop met je favoriete code-editor. De browser Firefox wordt aanbevolen. Die heeft handige hulpmiddelen voor het werken met flex en grid. Bovendien ondersteunt Firefox al subgrid, een nieuwe optie. Oefenmateriaal wordt tijdig beschikbaar gesteld.</p>
<h3>Wat leer je?</h3>
<p>Zoals zo vaak begin je niks zonder theoretische basis. Je leert onder meer:</p>
<ul>
<li>Wat het belangrijke verschil is tussen flexbox en grid en hoe dat de toepassingsmogelijkheden bepaalt.</li>
<li>Dat je anders moet leren kijken naar links/rechts/boven/onder.</li>
<li>Nieuwe eigenschappen en eenheden.</li>
<li>Wat Grid Layout is en wat je ermee kunt doen.</li>
<li>Wat de gridcontainer, de griditems en het subgrid zijn.</li>
<li>Verschillende manieren om kolommen en rijen te definiëren.</li>
<li>Verschillende manieren om content te plaatsen: gridlijnen (met/zonder naam) en gridgebieden.</li>
<li>Het grid zichzelf laten bouwen (responsive).</li>
<li>Uitlijning van content in het grid.</li>
<li>Subgrid: grid in een grid.</li>
<li>Wat Flexible Box Layout is en wat je ermee kunt doen.</li>
<li>Hoe je de richting (flow) en de omloop (wrap) instelt.</li>
<li>Hoe groeien en krimpen werkt en wat de invloed van flex-basis is.</li>
<li>Uitlijnen van flexitems.</li>
</ul>
<p>Natuurlijk moet er ook gewerkt worden. Tijdens het theoriedeel maak je kleine oefeningen. Later op de dag ga je aan de slag met paginalay-outs en componenten.<br>Specifieke vragen over het bouwen van een bepaalde lay-out of component kun je tot twee weken voor de workshop mailen naar <a href="mailto: redactie@peterdoolaard.nl">Peter Doolaard</a>. Zulke vragen kunnen een mooi onderwerp zijn voor het praktische deel van de dag.</p>
<h3>Over de docent</h3>
<p><a href="mailto: redactie@peterdoolaard.nl">Peter Doolaard</a> is auteur van onder meer het Handboek HTML 5 en CSS 3 (vijfde editie 2019, handboek-html-css.nl) en eerder de Basiscursus CSS (2004). Zijn belangstelling voor webdevelopment begon bij HTML 3.2. Als (freelance) redacteur bij toonaangevende ICT-uitgeverijen redigeerde hij talloze boeken over webdevelopment. Daarvan werd hij alleen maar enthousiaster over alles wat je kunt maken met HTML, CSS en JavaScript.</p>
<h3>Opgave</h3>
<p>Voor deze workshop is nog geen (nieuwe) datum gepland. Mocht je geïnteresseerd zijn in de workshop, hou dan het href="/nl/activiteiten/">activiteiten overzicht</a> in de gaten of blijf op de hoogte via onze social media.</p>
