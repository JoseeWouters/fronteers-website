---
title: Omscholen naar Front-End Developer - Tips van een ervaringsdeskundige
date: 2025-01-03 # jjjj - mm - dd
author: Annemiek Nieboer
summary: In dit blog deel ik mijn ervaringen als omscholer. Ik geef tips hoe je erachter komt of het front-end development vak wat voor voor je is, hoe je je omschoolt en hoe je aan je eerste baan als front-ender komt. 
categories:
  - Adventskalender
---

Ik vond het enorm spannend om te beginnen aan mijn omscholing van marketeer naar front-end developer. Een omscholing starten is één, maar ook echt aan de slag gaan als front-end developer is toch wel even andere koek. In dit blog deel ik mijn eigen inzichten en geef ik tips over de weg naar de keuze toe voor de omscholing, de omscholing zelf en hoe je vervolgens een baan vindt.

### Omscholen naar front-end development: waar begin je?

Als eerste is het belangrijk om uit te zoeken of front-end development echt goed bij je past. Mijn grootste tip: ga met front-enders praten. Je eigen beeld van het vak kan namelijk best anders zijn dan hoe het daadwerkelijk is. 

Hoe kom je aan deze mensen? Word lid van de Fronteers Slack-groep en vraag daar of iemand ervaringen wil delen. LinkedIn is ook een ideale bron. Ik heb een aantal front-enders een berichtje gestuurd voor een online koffie met de vraag of ze over hun vak wilden praten. Ik kreeg geen enkele nee, en het is tegelijk ook goed voor je netwerk. Vragen zoals "Hoe ziet een werkdag eruit?", "Wat vind je tof aan je werk?", en "Wat vind je uitdagend aan je werk?" geven al een heel goed beeld van wat het vak inhoudt en of het bij jou past.

### Kies een omscholingsroute die bij jou past

Yes! Je bent een stap verder: je weet inmiddels dat het front-end vak een goede match is. Maar hoe nu verder? 

Er zijn veel verschillende opties om je om te scholen. Je kunt een hoop zelfstudie doen, een traineeship volgen bij een bedrijf, een korte omscholing van een paar weken doen, of een langere omscholing van een aantal maanden (fulltime of parttime). Kortom, er zijn opties genoeg. Kijk vooral wat bij jouw leven past. Kun je het je niet veroorloven om een aantal maanden fulltime te studeren (vanwege de financiële of tijdsinvestering), dan is een parttime studie een optie. Vind je een tof bedrijf dat je het vak wil leren? Ook mooi!

Ik koos zelf uiteindelijk voor een fulltime studie van ongeveer een half jaar. Dit was niet mijn eerste keuze: het was al minstens 10 jaar geleden dat ik student was, en ik wilde liever werkend leren. Ik ging dan ook op zoek naar een traineeship.

Ik liep echter tegen twee dingen aan. Er waren wel bedrijven waar ik aan de slag kon, maar als ik doorvroeg naar een opleidingsplan, de begeleiding, en waarom ze graag mensen wilden opleiden, kwam daar niet altijd iets heel concreets uit. Er is een behoorlijke krapte op de arbeidsmarkt, maar als het enige doel van een traineeship is om goedkoop aan mensen te komen, voelde dat voor mij niet veelbelovend.

De bedrijven die oprecht enthousiast waren om mensen op te leiden en daar serieus in waren, wezen mij helaas af. De feedback was dat ze mensen zochten met meer ervaring. Dit voelde best naar, maar ik was alsnog vastberaden en dacht: ik regel het zelf wel.

Ik ben bij Novi Hogeschool een omscholing gaan doen, ook al keek ik wel op tegen 7 maanden fulltime studeren. Achteraf ben ik er alleen maar blij mee. Zeven maanden voelde aan het begin heel lang, maar waren zo voorbij. Het was juist fijn om de tijd te hebben om je te ontwikkelen.

Inmiddels zijn er veel meer bedrijven die goede traineeships aanbieden. Voor mij gaf de studie me wat meer comfort om zonder bedrijfsdruk mezelf te ontwikkelen. Vraag vooral goed door bij een bedrijf: je komt er vanzelf achter of het een match is van beide kanten of dat je toch liever voor een losse studie kiest.

### Hoe vind je je eerste baan als front-end developer?
Je hebt inmiddels bloed, zweet en tranen in je omscholing gestopt. Geloof me, het is echt bikkelen. Je moet het écht willen, en zelfs dan is het zwaar. Maar tegelijkertijd is het ook zo de moeite waard!

Nu ben je toe aan de volgende stap: een heuse baan! Tijdens mijn studie maakte ik me daar best wel zorgen over. Ik kon me niet voorstellen dat een bedrijf iemand zou aannemen met zo weinig front-end werkervaring als ik.

Dit ging echter veel gemakkelijker dan ik dacht. Nou ja, soort van gemakkelijk. Ik had een oproep op LinkedIn geplaatst waarin ik vertelde dat ik een toffe baan als front-ender zocht, waarom ik een omscholing had gedaan, en wat voor type bedrijf ik zocht. Binnen no-time kreeg ik behoorlijk wat reacties. Uiteindelijk had ik 8 aanbiedingen!

Dit overweldigde me enorm, ik had dit niet verwacht. Dus hier twee tips:

1. Een oproep op LinkedIn is heel lucratief
2. Wees zelf ook selectief waar je solliciteert

Ga niet, zoals ik, overal solliciteren. Dat maakt het alleen maar moeilijker om een keuze te maken. Vanuit verschillende bedrijven werd ook behoorlijk wat druk op mij gezet om snel een keuze te maken. Achteraf gezien zou ik hier meer tijd voor hebben willen nemen. Bedrijven willen je graag, dus als jij meer tijd nodig hebt, zeg dat gewoon en pak die tijd.

### Conclusie: just do it

Na alle tips, adviezen en ervaringen, een laatste raad: voelt het goed? Ga er gewoon voor. De IT biedt enorm veel mooie kansen. Er zijn genoeg toffe banen, veel doorgroeimogelijkheden, en je bent oprecht een waardevolle aanvulling als omscholer. Juist omdat je meer meeneemt dan iemand zonder eerdere werkervaring.

Heel veel plezier en succes met je nieuwe carrière!

_Handige bronnen:_
- [Fronteers slack kanaal](https://www.fronteers.nl/nl/word-lid/community/), een hele toffe open community met front-enders
- [Techgrounds](https://techgrounds.nl/), een verzameling van allerlei IT-omscholing studies bij jou in de buurt, je kan er een test vinden om te kijken of de IT bij je past en ze hebben zelfs ook een oriëntatie course waarin je kan ontdekken welk IT beroep matcht bij jou 
- Ga eens langs op een open dag van [Novi Hogeschool](https://www.novi.nl/) of maak vrijblijvend een praatje met een studieadviseur. Afhankelijk van je situatie, kan je subsidies voor je studie krijgen en daar helpen ze je ook mee  
